# [Part 1.4] Data: Source of Knowledge for the Machines

หลังจากที่เกริ่นและออกทะเลไปพอสมควร ต่อจากนี้ไป(ใกล้)จะเป็นการลงรายละเอียดเชิงเทคนิคของ Machine Learning กันแล้วครับ

จากที่ผมอธิบายอย่างยาวเหยียดในตอนก่อนหน้าไปแล้ว นิยามแบบสั้นๆ ของ Machine Learning คือ การสอนคอมพิวเตอร์ให้สร้าง Program หรือ Model (หลังจากนี้จะขอเรียกว่า Model นะครับ) โดยอาศัยการเรียนรู้จากข้อมูล ก่อนอื่นเรามารู้จักข้อมูลและคำศัพท์ที่เกี่ยวข้องกับข้อมูลกันก่อนครับ

## ประเภทของข้อมูลเชิงสถิติ

<div class="img-caption">
    <img src="../img/content_images/14_data/Types of Data (in Statistics).jpg"/><br><br>
    <p>Types of Data in Statistics</p>
</div>

ข้อมูลในทางสถิติเราสามารถจำแนกได้ตามภาพด้านบนนี้ เรามาลองดูคำอธิบายของแต่ละตัวกันเลย

### Quantitative (Numerical)

**ข้อมูลเชิงปริมาณ**  -  คือข้อมูลที่สามารถวัดค่าเป็นตัวเลขได้ เช่น ความกว้าง, ความยาว, ความสูง, อุณหภูมิ, ความชื้น, ราคา, พื้นที่, ปริมาตร เป็นต้น ซึ่งเราสามารถแบ่งข้อมูลเชิงปริมาณย่อยไปได้อีก 2 ชนิดดังนี้

* **Discrete (ไม่ต่อเนื่อง)**  -  คือข้อมูลที่ไม่สามารถบอกเป็นช่วงอย่างละเอียดบนเส้นจำนวนได้ เช่น เขามีลูก 2 คน เธอมีลูก 3 คน แน่นอนว่าเราไม่สามารถบอกว่าเรามีลูก 3.7 คนได้แน่ๆ หรือแม้กระทั่งเบอร์รองเท้า เบอร์รองเท้าอาจจะมี 6.5, 7,  7.5, 8, ….. แต่เบอร์ที่อยู่ระหว่าง 6.5 และ 7 นั้น ก็ไม่มีอยู่จริง

* **Continuous (ต่อเนื่อง)**  -  คือข้อมูลที่สามารถบอกเป็นช่วงอย่างละเอียดบนเส้นจำนวนได้ เช่น น้ำหนัก 57.9 กิโลกรัม, สูง 180.13 เซนติเมตร, ปริมาตร 550 มิลลิลิตร เป็นต้น

### Qualitative (Categorical)

**ข้อมูลเชิงคุณภาพ**  -  คือข้อมูลที่ไม่สามารถวัดค่าเป็นตัวเลขได้ เช่น สี, ความรู้สึก เป็นต้น ซึ่งเราสามารถแบ่งข้อมูลเชิงคุณภาพย่อยไปได้อีก 2 ชนิดดังนี้

* **Nominal**  -  คือข้อมูลที่ไม่สามารถบอกระดับได้ เช่น ชนิดของสัตว์ (e.g. หมา, แมว) เราไม่สามารถบอกเป็นตัวเลขได้ว่าหมามีค่ามากกว่าหรือน้อยกว่าแมว

* **Ordinal**  -  คือข้อมูลที่สามารถบอกระดับได้ เช่น เหรียญทอง เหรียญเงิน เหรียญทองแดง ถึงแม้ข้อมูล 3 ตัวนี้จะไม่เป็นตัวเลข แต่เราก็สามารถบอกได้ว่า เหรียญทองมีค่าสูงสุด ตามด้วยเหรียญเงิน และสุดท้ายคือเหรียญทองแดง

<br>

## คำศัพท์ต่างๆ เกี่ยวกับข้อมูล

<br>

### Attribute (คุณลักษณะ)

<div class="img-caption">
    <img src="../img/content_images/14_data/attribute.png"/><br><br>
</div>

#### จากภาพนี้เราก็สามารถเขียนคุณลักษณะของแอปเปิ้ลได้ดังนี้
| คุณลักษณะ                      | ค่า                                             |
|--------------------------------|-----------------------------------------------|
|           สี                   |                แดง                             |
|   รูปร่าง                        |              ค่อนข้างกลมมน                       |
| น้ำหนัก (กรัม)                   |               182                              |

สี, รูปร่าง, น้ำหนัก ทั้งหมดนี้เราถือว่าเป็นคุณลักษณะ (Attribute) ของแอปเปิ้ลครับ

### Feature (คุณลักษณะเด่น)

คุณลักษณะเด่นนั้นจะขึ้นอยู่กับโจทย์ของเราครับว่าเราต้องการอะไร ยกตัวอย่างเช่น สมมติว่าผมต้องการที่จะรู้ว่าแอปเปิ้ลที่เรามีนั้นเป็นพันธุ์อะไร ผมอาจจะเลือก Attribute ที่จะให้นำไปพิจารณาด้วย Machine Learning เพียงแค่ สีและน้ำหนัก เนื่องจากผมมองว่ารูปร่างไม่น่ามีผลกับการพิจารณาเท่าไหร่ เป็นต้น

### Label / Unlabeled Data

<div class="img-caption">
    <img src="../img/content_images/14_data/label.png"/><br><br>
    <p>Unlabeled data vs Labeled data</p>
</div>

เวลาที่เราให้ข้อมูลกับคอมพิวเตอร์นั้น มันไม่รู้หรอกครับว่าข้อมูลที่เราให้ไปเนี่ยมันคือข้อมูลของอะไรอย่างรูปแอปเปิ้ลทางด้านซ้ายนั้นผมบอกคอมพิวเตอร์ไปแค่ว่า อะไรซักอย่างนี้มันมีสีแดง รูปร่างค่อนข้างกลมมน หนัก 182 กรัม ต่างจากทางขวาที่ผมบอกคอมพิวเตอร์ไปด้วยว่าข้อมูลที่มีลักษณะ 3 ประการตามนี้เนี่ยคือแอปเปิ้ลนะ ซึ่งการที่บอกว่าข้อมูลบางอย่างนี้คือแอปเปิ้ลมันก็คือการบอกด้วยว่าข้อมูลบางอย่างนี้มันมีคุณลักษณะนึงที่ว่ามันคือแอปเปิ้ลอีกด้วย ถ้าหากใครยังไม่เข้าใจตรงนี้ขอให้ติดไว้ก่อนแล้วลองไปอ่านในส่วนต่อไปก่อนครับ
** ในบางครั้งเราจะเรียก Label ว่า Class **
